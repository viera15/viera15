<h1>Zdravím, volám sa Viera</h1>

<p>
bývam v Bratislave na Slovensku. Po rokoch skúseností z oblasti administratívy, účtovníctva, obchodu som sa rozhodla v období covidu začať sa učiť niečo nové. Takže sa učím v kurzoch a youtube <strong>manuálne testovanie</strong> a pokukujem aj po <em>automatickom testovaní</em>. Veľmi ma zaujal programovací jazyk <strong>Python</strong> a spracovanie dát. Okrem toho sa učím základy <strong>html/css, sql</strong>. Oboznámila som sa s prácou v <strong>Seleniu a Katalone</strong>. Takisto so základmi v <strong>Jire</strong>. 
 </p>
 <p>
 V minulosti som pracovala ako mystery shopper na osobných aj telefonických návštevách. Taktiež som spracovávala grafy a správy <strong>(Excel, VLOOKUP, PIVOT)</strong>. Dodnes mi z toho zostalo všímať si správanie a analyzovať ľudí v obchode, ale aj webstránky a ovládanie programov.
  </p>
 <p> 
Už na strednej škole som sa stretla s <strong>jazykom BASIC</strong>. Neskôr okrem pokročilého používania <em>T602</em> som robila databázu v <em>C602</em> na evidenciu prihlasovania študentov na skúšky a ich výsledkov na vysoke škole. 
  </p>
 <p> 
S <strong>HTML</strong> som sa stretla v 90. rokoch, kedy som si skúšala robiť stránku vo frejmoch. V poslednej dobe som urobila tri webstránky vo <strong>Wordpresse</strong>. Posledná je aj s eshopom vo <strong>Woocommerce</strong>. Stránku spravujem, nastavujem, ale aj upravujem si niektoré komponenty podľa seba prepísaním časti kódu. 
  </p>
<p>
Mám skúsenosť, že som napísala a naformátovala celé skriptá z fyziky v značkovacom editore <strong>LaTeX</strong>. 
  </p>
<p>
Pri práci účtovníka som potrebovala mať viac údajov, reportov než mi ponúkal môj účtovný program, tak som si urobila prepojenie do <strong>Accesu</strong> a dorobila si tam ďalšie tabuľky, dotazy, reporty a formuláre. 
  </p>
  
  <p>
  Celý život som samouk, pretože som pracovala v malých firmách alebo sama na živnosti, tak som si musela poradiť so všetkým. Som človek kreatívny, a preto stereotyp zvládam len do určitej miery. Vyvažujem to učením sa nových vecí.
  </p>
  
  <p>
  Aby som sa len nechválila, tak mojou slabou stránkou je angličtina. Oproti dnešným mladým mám slabé základy a tridsať rokov som ju nepotrebovala aktívne používať. Z toho dôvodu nerozprávam a ani aktívne netvorím texty. Orientujem sa pri čítaní dokumentácie čiastočne zo slovíčok, čo viem a väčšinou pomocou translátora pre istotu. Bohužiaľ nie som typ na samoštúdium jazykov a teraz som v situácii, kedy na kurz nemám peniaze.  
  </p>
